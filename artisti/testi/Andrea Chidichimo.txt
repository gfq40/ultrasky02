Andrea Chidichimo (Torino, 1975) inizia la sua formazione artistica partendo dagli studi di pianoforte intorno alla metà degli anni ’80; dal 1994 si uniscono gli studi di disegno e pittura, con l’apprendimento e la sperimentazione di tecniche e pratiche del colore presso lo studio del pittore Walther Jervolino. La ricerca e la produzione artistica successive si concentrano principalmente sulla pittura a fuliggine e sulla pittura a olio, con l’attenzione verso l’utilizzo di nuovi materiali (pigmenti, leganti e supporti), studi di percezione, teorie e funzioni psichiche del colore.

La tecnica sviluppata in pittura si compenetra con le competenze musicali e filosofiche, creando un’ipotesi di una ‘cimatica del colore’, che metta in relazione frequenza cromatica e frequenza sonora (attrito-phoné) e giungendo alla meta-figurazione, al fine di andare oltre il visibile sia in senso scientifico che filosofico.

Importanti collaborazioni artistiche sono avvenute con Il Paul Sherrer Institute di Zurigo nell’ambito del progetto SwissFEL dove sono presenti opere in collezione permanente così come presso il MACTE (Museo d’Arte contemporanea di Termoli). Altre esposizioni si sono svolte presso Fondazioni e Musei come la Fondazione 107 di Torino; Museo Regionale di Scienze Naturali di Torino (Inuit e i popoli del ghiaccio sezione NUNACARTE, cat. Skira); MAU (Museo di arte Urbana, Torino); Forte di Fenestrelle, Palazzo del Governatore; PAV (Parco d’Arte Vivente).