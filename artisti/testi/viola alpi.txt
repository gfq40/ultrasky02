Viola Alpi (Reggio Nell’Emilia, 1980) è una stilista e imprenditrice italiana nel settore della sartoria artigianale. Appassionata d’arte, moda e design, ha studiato decorazione presso l’Accademia di Belle Arti di Bologna e ha conseguito una laurea in Immagine, Musica e Spettacolo presso l’Università degli Studi di Parma. Dopo alcune esperienze in prestigiosi musei e al Teatro Regio di Parma si specializza nel settore della sartoria raccogliendo l’eredità dello storico marchio di famiglia “Filippo Alpi”.

Viola Alpi si occupa della progettazione e della produzione di capi d’abbigliamento di alta qualità utilizzando tessuti che vengono dagli archivi storici di famiglia, con l’obiettivo di declinare il brand “Filippo Alpi” nella contemporaneità e nel futuro. La ricerca è orientata verso il recupero di tecniche tradizionali, mediante l’impiego di tessuti nobili, unito all’utilizzo di tinture sempre più naturali che rispettino l’ambiente e la persona, conservando la cifra stilistica del marchio caratterizzato da una palette pittorica che trae ispirazione più dal mondo dell’arte che da quello della moda.