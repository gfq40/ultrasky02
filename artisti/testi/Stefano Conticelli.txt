Stefano Conticelli (Orvieto, 1958) vive e lavora a Castel Giorgio di Orvieto, a stretto contatto con la natura generosa della terra d’Umbria, la sua terra, dove come art designer, fonda Bottega Conticelli nel 2007. È attratto dai materiali naturali quali cuoio, legno, lana, iuta, ferro: di essi impara a conoscerne sin da piccolo tutti i segreti e a lavorarli con maestria, trasformandoli in oggetti sempre originali e inediti che catturano presto l’attenzione di estimatori del bello contemporaneo. Oltre ad improntare l’attività creativa della Bottega Conticelli, negli ultimi anni Stefano ha intrapreso una ricerca sperimentale più personale, realizzando opere uniche che danno voce alla parte più intima e profonda del suo pensiero e del suo sentire (Cheval Résonnant Orvieto nel 2018 , Save the Ocean Trieste nel 2019 , Aria Barcolana, Trieste nel 2020 , Atmosfere di Scuderia e Diego Sanzio Villa Farnesina, Roma nel 2023). La passione per i cavalli lo conduce spesso a galoppate solitarie attraverso la splendida campagna umbra. È qui che ama soffermarsi, per ammirare lo scorrere delle stagioni, ricercare suoni arcaici e farsi inebriare da profumi penetranti e irripetibili. È in questi momenti che Conticelli ritrova il suo universo interiore, un mondo personalissimo fatto di

essenzialità in equilibrio fra poesia ed emozioni, da cui l’artista attinge energia creativa per trasferirla, con le sue mani, in magiche e sofisticate opere, dal sapore forte e dal tratto contemporaneo.