Giuliano Giuman nasce a Perugia nel 1944. La sua formazione è musicale. Inizia casualmente a dipingere nel 1964. Suo maestro è stato il pittore futurista Gerardo Dottori. Dopo una prima fase di formazione figurativa, dal 1972 al 1980 lavora sul tema dell’ombra in maniera concettuale. Nella sua ricerca artistica, oltre alla pittura, utilizza altre espressioni, quali la fotografia, la musica, l’istallazione e la performance. Dal 1981 concentra il suo lavoro sul rapporto tra pittura e musica ma nel 1985 inizia a lavorare su vetro che diventerà il supporto principale di caratterizzazione tecnica della sua arte. La ricerca del materiale vetro si conclude nel 2015 con una grande mostra antologica del vetro alla Galleria Nazionale dell’Umbria a Perugia. Dal 2017 le sue opere sono in sovrapposizione con olio su tela, vetro dipinto a  gran fuoco, fotografia e quasi sempre retroilluminazione. Ha vinto molti importanti concorsi nazionali per edifici dello stato Italiano. Dal 1998 al 2013 è stato docente di “Tecnica della vetrata” all’Accademia di Brera di Milano. Dal 2009 al 2012 è stato direttore dell’Accademia di belle arti “Pietro Vannucci” di Perugia, dove tra le altre cose, ha riaperto il museo e la gipsoteca ed ha iniziato la scuola di design. Ha tenuto oltre 100 mostre personali e 200 collettive, in musei, gallerie, spazi pubblici e privati in Europa e Stati Uniti.
Perugino, famoso in tutto il mondo anche per la capacità di coniugare due nobili arti per esprimere la sua creatività: la pittura e la musica.